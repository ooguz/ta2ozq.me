---
title: Merhaba dünya!
date: 2020-08-29 09:00:00
tags:
    - TA2OZQ
    - kişisel
categories:
- Genel
keywords:
    - amatör radyo
    - ta2ozq
    - amatör telsiz
image: "/avatar.jpg"
---

Herkese merhaba!

Uzun zamandır aklıma olan, radyo amatörlüğü üzerine tecrübelerimi ve aklımdakileri paylaşabileceğim bir web sitesi açma fikrimi en sonunda gerçekleştirdim. 

Bu hayatta uğraştığım diğer alanlarla radyo amatörlüğünü ayrı değerlendirip, bunun için ayrı bir web sitesi açmamın sebebi; özellikle de radyo amatörlüğüne yeni adım atan arkadaşlarımız için derli toplu, bir arada bulunan bir kaynak oluşturmaktı.

Ben radyo amatörlüğüne 2013 yılında ilk adımımı atmıştım. "Çocukluğumdan itibaren radyo benim için bir tutkuydu" diye çarpıcı ve klasik cümleler kullanmayacağım elbette; Kadıköy Maarif yıllarında değerli dostum Alp Bahat ile birlikte yaptığımız orta dalga verici bu hobiye ciddi anlamda başlamamda çok önemlidir diye düşünüyorum. O zamanlarda ikimiz de birer tane kısa dalga radyo almıştık, dünyadaki istasyonları dinliyorduk. Özellikle de TSR[^1]'nin yayınlarını yakalamak veya diğer ülkelerdeki istasyonların Türkçe yaptığı yayınları dinlemekten büyük keyif alıyordum. Daha sonrasında, kısa dalga dinlemek diye bir hobinin olduğunu ve bu hobiye de SWL[^2] dendiğini öğrendim. SWL'nin ne olduğunu araştırırken **_radyo amatörlüğü_** diye bir şeyin olduğunu gördüm. Kıyı Emniyeti'nin sitesine girdim ve sınav dönemlerine baktığımda, tahminim üç ay içinde sınav olacağı yönünde oldu. Sınavın içeriği neymiş diye araştırırken, "İşletme, Teknik ve Ulusal/Uluslararası Düzenlemeler" olmak üzere üç farklı kategoriden sorular sorulduğunu öğrendim. Ayrıca **A, B ve C** olmak üzere üç farklı amatör telsiz ruhsatı tipi olduğunu gördüm.

Fonetik alfabeyi ve babamdan birazcık aşina olduğum mors alfabesini cebe koyup, biraz çıkacak sorulara baktım ve 66 puanla B sınıfı radyo amatörü oldum. İlk çağrı işaretim de **TB2DOO** oldu :)

Açıkçası ben ilk kez sınava girdiğimde, sınav sorularının önden yayınlandığını ve içinden rastgele sorulduğunu bilmiyordum. Ayrıca teknik kısımda pek çok yanlışım vardı. Belgem elime ulaştıktan sonra telsiz arayışına giriştim ve o zamanların "ucuz telsiz" markası olan Wouxun'un KG-UV6D modeli bir telsiz aldım. O zamanın parasıyla 170 USD para vermiştim ki, bugünkü kurla düşününce nasıl verebildiğimi hala düşünürüm :)

İlk muhaberemi Kazdağı rölesinde yapmıştım, karşı tarafın çağrı işaretini kaçırdığım için hiçbir zaman öğrenemedim. Telsizden ilk duyduğum, **"Hoşgeldin evlat!"** diyen babacan bir sesti. Keşke kim olduğunu öğrenebilseydim...

Aradan geçen yıllarda, o zamanki öğrenci kulübümüz olan MUKAL[^3]'daki arkadaşlarımızla birlikte tekrar sınava girdik. Bir puan farkla (74 puan) A sınıfını tekrardan kaçırdım. A sınıfı belgeyi ancak 2019 yılında tekrar girdiğimde alabildim. 

Şimdi de bu web sitesinde, radyo amatörlüğüne dair aradan geçen yedi yılda öğrenebildiklerimi ve yapmaya çalıştıklarımı aktarmayı düşünüyorum. Bunu yaparkenki en temel motivasyonum, aslında radyo amatörlüğüne yeni başlarken elimde neredeyse hiç kaynak olmaması ve aradan geçen yıllarda bu durumun çok ciddi değişmemesi. İlk defa UHF röleye çıkacak bir hamlet[^4]'in, -7.600 offset vermesi gerektiğini bile aslında nereden öğrenebileceğini hala bilmiyorum. 

Bir diğer niyetim ise, gerçekten iyi bir sınava hazırlık kaynağı oluşturmak. Amatör telsizcilik sınavının, "abi zaten soruları veriyorlar, ezberle gir A sınıfı alırsın" noktasına düşmesi bence çok üzücü. Bu yüzden, sorular üzerinden değil; konuyu anlamak üzerinden bir seri hazırlamak istiyorum.



[^1]: _Türkiye'nin Sesi Radyosu_
[^2]: _Short Wave Listener_
[^3]: Kadıköy Anadolu Lisesi Mühendislik Uygulamaları Kulübü